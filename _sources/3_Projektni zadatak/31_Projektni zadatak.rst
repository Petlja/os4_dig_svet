Опис пројектног задатка
=======================

Најбољи начин да увежбаш оно што научиш јесте да примениш знање на неком конкретном проблему, на неком практичном примеру.

Овог пута пред тобом је мало другачији од досадашњих задатака. У питању је **пројектни задатак**. Он обухвата више различитих активности. Како би успешно урадио овај задатак, биће потребно да:

- претражујеш интернет како би добио потребне информације, 

- припремиш текст на задату тему,

- нацрташ дигиталну слику или пронађеш на интернету одговарајуће слике које додатно објашњавају текст који си припремио,

- направиш и уредиш документ који ће садржати припремљени текст и слике.

.. questionnote::

 Шта се очекује од ученика током израде неког пројектног задатка?
 
Пројектни задаци обично обухватају више различитих активности. Ученици их раде у паровима или групама. 
Успех пројектног задатка зависи од сваког од вас. Зато је важно да:

- знаш самостално да проналазиш информације на интернету

- самостално учиш

- сарађујеш са другарицама и друговима

- се критички односиш према свом и њиховом раду

- поштујеш договор и задате рокове

- преузмеш одговорност за оно што радиш

.. questionnote::

 Размисли, па одговори – шта значи да се „критички односиш“ према нечему и да „да преузмеш одговорност“?

Ево и неколико предлога тема пројектног задатка који ћеш радити у наредном периоду:

- Биљке/животиње мога краја 

- Историјски догађај у мом крају 

- Знаменита личност мога краја

- Одговорно коришћење воде у мом домаћинству

- Одговорно одлагање отпада у мом домаћинству

- … твој предлог темe

.. questionnote::

 Да ли имаш и ти неку идеју за тему? Која ти од наведених тема највише одговара?
 
Договори се са другарицама и друговима коју ћете тему да изаберете, на који начин ћете да поделите обавезе и до када 
треба да их завршите. Немојте да журите, добро све испланирајте пре него што направите прве конкретне кораке…

Важан део сваког пројектног задатка јесте **истраживање**. У случају овог задатка, истраживање ће обухватити прикупљање информација на интернету на тему коју си изабрао. Често је потребно да текстове и слике које пронађеш сачуваш и на свом рачунару. Објаснићемо ти како се то ради.
